

طبعا سيد ساب شغله واتفرغ لقراءة الكتب دى وبقى بيعمل تجارب ساعات الاقيه بالليل راسم رسومات غريبه فى الارض ومولع شمع وساعات بيدبح طيور فى الرسومات دي و واحده واحده ابتدى صيته ينتشر فى المنطقه انه دجال شاطر والفلوس بقت كتير والعيشه ارتاحت بس انا مكنتش مرتاحه  وتقريبا فى الوقت دا خلصت دراسه التمريض وكان كل همى انى الاقى شغل بدخل ثابت واخلى سيد يسيب الحاجات اللى بيعملها وفعلا لقيت شغل فى مستشفى خاصه وكان همى اخد نبطشيات بالليل علشان مكنش موجوده فى البيت فى الوقت اللى كان سيد بيعمل فيه الحاجات دى ...  
المهم عدى على شغلى تقريبا سنه فى المستشفى واتعرفت على زمايل فى الشغل وطول السنه دى بحاول اتحايل على سيد يسيب شغل الدجل اللى بيعمله ... من ضمن الناس اللى اتعرفت عليهم الست محاسن مغسلة المشرحه كانت بتعتبرنى زى بنتها وانا كمان كنت بحبها جدا .. اكتر واحد فرح بالصحبيه دى سيد اخويا انا كنت فاكره انه فرح علشان لقيت حد يتعامل معايا زى امى بس اتضح انه فرح علشان حاجات تانيه خالص لانه ابتدى يطلب منى حاجات غريبه زى انه ادانى حاجات وطلب منى احطها فى كفن الميت ولما قولتله ازاى !! قالى انتى سهل اوى تدخلى المشرحه وتحطى الحاجات دي وسط الكفن ... فى الاول رفضت ولكن بعد الحاح كتير منه وبعد ما قالي وطمنني ان مفيش اي ضرر عليا وافقت.  
بدأت اخد الحاجات دي منه وفعلا كنت بدخل المشرحه من وراء الست محاسن او عم احمد ... مكنتش متخيله ان اللي بعمله دا غلط بس صدقونى انا عرفت ان اللى انا عملته دا كان غلط والميتين فعلا بيتازوا من الورق دا قعدنا على الوضع دا سنتين تلاته محصلش حاجه ولا حد خد باله ولا محاسن ولا عم احمد لحد ما فى يوم من الايام كان فى جثه راجل كبير فى السن كان اليوم دا سيد مدينى عمل علشان احطه وكالعاده نزلت المشرحه وقعدت اتكلم مع عم احمد لحد ما خرج يعمل حاجه بره روحت بسرعه ناحية الجثة وحطيت العمل فيها قبل ما اهل الميت يستلمو الجثة ... وروحت البيت عادى بس الليله دى ماكانتش زى اي ليله ... كانت حوالي الساعه 12 بالليل لاقيت نور الاوضه بتاعت ابويا نور لوحده !! والباب بدأ يتفتح لوحده.  
 انا جريت على اوصه سيداخويا  لقيته قاعد بيقرا كتب ابويا قلتله سيد الحقنى اوضه ابوك قالى مالها  قلتله النور ولع  والباب بيفتح قالى انتى هبله الحاجات دى احنا اللى بنعملها مش هايضحك علينا بيها  وقلتله لا تعالى بص  جه معايا ولاقينا النور والع والباب مفتوح لحد الاخر وعلى الارض وجدنا ورقه مكتوب فيها ستتمنون الموت بعده النور طفى والباب اتقفل فضلنا فى الصاله و الورقه فى ايدينا معرفناش ننام طبعا وتانى يوم نزلت وانا بفكر فى االلى حصل ومين اللى عايز يقتلنا وهل دا ليه علاقه بالدجل اللى بيعمله سيد ولا لا واشمعنى المره دي ... ما احنا بقالنا سنين على نفس الحال ولا دا ليه علاقه بالجثه بتاعت امبارح !!  
روحت الشغل تاني يوم وخوفت حتى اقرب من المشرحه مش عارفه ليه بس كنت خايفه جدا... اول ما رجعت البيت جريت على اوضه سيد علشان اشوفه عمل ايه لانه طبعا كان مقضى الليل كله فى قرايه الكتب وتحضير الجن لانه طبعا عايز يعرف ايه الحاجه الغريبه اللي حصلت ...  بس ملقتش سيد موجود فى البيت مع ان دا ميعاد بدايه شغله.  
دخلت الحمام علشان اخد شاور وافوق علشان هموت من التفكير واول ما دخلت الحمام لقيت مرايه الحمام منوره جدا !! أنا شوفت المنظر دا وقفت في مكاني معرفتش اتحرك ولكن كان في حاجه جوايا بتقولي ابص على المرايه ... وفعلا كان الفضول اقوى منى و روحت ناحية المرايه علشان ابص عليها ولكن !! الغريبه انى ماشوفتش صورتى فى المرايه كل اللى شوفته جسم متغطي بكفن وماسك فى ايده  عمل... محستش بالدنيا الا وسيد بيفوقنى وقعد يقولى مالك ردى عليا  فى ايه !! وانا كل اللى بقوله "الكفن ... العمل" ولكن اول ما فوقت شخطت فيه بصوت عالي انت كنت فين ؟؟ قالى مفيش كنت بشوف ناس من اللى شغاله نفس شغلتى علشان يفهمنى ايه اللى حصل امبارح.  
قولتله ووصلت لحاجه قالى موصلناش لاى حاجه كل ما حد يحاول يعرف مين دا ومين اللى باعته يقولى دا سحر انا عمرى ما استعملته ولا حتى شوفته قبل كدا فقولتله واحنا هنعمل ايه دلوقتي؟؟ رد عليا بكل سذاجه وبرود ... تلاقى واحد بينافسى فى المجال دا وبيحاول يخوفنى !! قولتله دجال وبينافسك انت اهبل يا سيد؟؟ دا طلعلى فى الحمام ... قالى الحمام !! حمام ايه ؟؟ مين دا اللى طلعلك فى الحمام ... انا مش فاهم حاجه قولتله الجثه والعمل ...  قالي بالراحه كده واقعدي احكيلى ايه اللى حصل بالظبط.  
 بص يا سيد انا رجعت من الشغل والتفكير هيموتنى فوقلت ادخل اخد شاور يمكن دماغى تفك بس اول ما دخلت الحمام لقيت مراية الحمام مطلعه نور جامد ... فضولى قتلنى وروحت ناحية المرايه اشوف النور دا ايه ببص لقيت فيها جسم ملفوف بكفن ماسك فى ايده العمل اللى انت كنت بتخليني احطه جوه الكفن وبعدين اغمى عليا وانت فوقتنى.  
سيد قالي اعقلى وبطلى تخاريف دا حد بينافسنى وبيخاول يخوفنا ... مقتنعتش باللى هو قاله بس سكت وخلاص بس قررت انا لازم اعرف ايه اللى بيحصل بالضبط ... واول خطوه هاعملها دلوقتى من غير اى تفكير انى هدخل الحمام و اقف قدام المرايه وانادي عليها !! وفعلا دخلت وعملت كده والغريبه اني لاقيت صوت بيرد عليا !! قالى انتى جاتلك الجراه تندهيلى بعد ما دنستي كفني انا هاخليكم تتمنو الموت واخليكوا متعرفوش توصلولو ... قولتله انت مين انا عملت لك ايه انا معرفكش !! قالى لالا انتى عارفانى كويس على العموم الحاجه الوحيده اللى انا متاكد منها ان انا اخر واحد هاتحطوا عمل فى كفنه ... واختفى و برضه مفهمتش حاجه ... الحاجه الوحيده اللى فهمتها من الكلام دا معاه ان الموضوع ليه علاقه بالموضوع بتاع سيد ودى اخر جثه حطيت فيها العمل.  
خرجت من الحمام وانا مقرره انى هاروح بكره المستشفى واعرف كل حاجه عنه وفعلا نمت وقومت روحت المستشفى تاني يوم و اول ما دخلت روحت على المشرحه جريت على عم احمد اساله .. قولتله عايزه اعرف الراجل اللى انت غسلته اول امبارح دا اسمه ايه لقيته بيقولى اشمعنى يا آمال انت عمرك ما سآلتى عن حاجه بالشكل دا قولتله ابدا عادى يعنى كنت بشبه على اهله ... المهم طلع دفتر تسجيل الموتى وقعد يدور لحد ما قالى اسمه "احمد سلطان المليجي" انا مسمعتش اى حاجه تانى والدنيا اسودت فى عينى واغمى عليا وصحيت لقيتنى فى اوضه فى المستشفى ومعايا الست محاسن وبتفوقنى وبتقولى ... آمال آمال مالك يا بنتى !! فيكى ايه قولتلها مفيش انا عايزه اروح بس روحوني من فضلكم.  
وفعلا روحت واول ما دخلت البيت بقيت انده على سيد قالى فى ايه يا آمال قولتله مصيبه يا سيد !! قالى مصيبه ايه يا آمال فى ايه ... قولتله انت عارف الراجل اللى احنا حطينا العمل فى الكفن بتاعه اخر مره دا يبقى مين ... قالى لا طبعا معرفش هيكون مين يعنى؟؟ قولتله ابوك !! وشه اصفر وقالي بتقولى ايه ... قولتله زى ما سمعت يا سيد ابوك ... الاستاد احمد سلطان الميلجى.
قالي يا نهار اسود !! ابويا ازاي دا حصل ... كل اللى جه في بال سيد انه حط العمل في جثه ساحر ... طب ايه العمل دلوقتى !! قولتله ما تجيبش سيرة الاسم دا تانى انا مش عايزه اسمعها تانى انا مش هعمل اى حاجه تطلبها منى تانى ... قالى طيب خلاص اهدى اهدى .. طيب ايه الحل دلوقتى قولتله حل ايه !! انت اللى ورطتنا الورطه دى ولازم انت اللى تحلها دا قالي هموتكم ... قولى بقى انت ايه الحل  قالى يا بنتى يموتنا ايه انتى بتصدقى !!  
دخلنا نمنا وتانى يوم الساعه 12 باليل لقيت سيد بيخبط على باب اوضتى وبيقولى انا لقيت الحل !! قولتله حل ايه يا سيد قالى هنحضر روح ابوكى !! قولتله انت مجنون يا سيد دا من غير ما نحضره معفرتنا ... قالى هى ملهاش غير الحل دا ... ساعتها حسيت ان سيد اتجنن وفعلا شدنى من ايدى ودخلنا اوضه بابا ولقيته مجهز القعده وحاطط ورق عليه طلاسم والارض مليانه دم والاوضه مليانه شمع اول ما دخلت قفل الباب وطفى النور ولقيته بيقول كلام بالهمس شويه ويعلى صوته شويه مفهمتش من كلامه غير " الساعه الساعه ... الواحه الواحه ... العجل العجل ... اامركم بسلطان قيقعان ... وكل ممالك الجان ان تحضروه الان"  وقعد يكررها كتييير وفعلا دى كانت اول مره اشوف جلسه تحضير.  
